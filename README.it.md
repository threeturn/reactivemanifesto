Manifesto dei sistemi Reattivi
----------------------

Organizzazioni che lavorano nei domini più diversi stanno scoprendo, in modo indipendente, pattern sostanzialmente identici per costruire software. Questi sistemi sono più robusti, più resilienti, più flessibili e meglio posizionati per rispondere alle esigenze moderne.

Tali cambiamenti si stanno verificando perché in anni recenti i requisiti delle applicazioni sono radicalmente cambiati. Solo pochi anni fa un’applicazione di grandi dimensioni aveva decine di server, tempi di risposta nell'ordine dei secondi, finestre di manutenzione di ore e gigabytes di dati. Oggi le applicazioni vengono installate in modo ubiquo, dai device mobili ai cluster in cloud con migliaia di processori multi-core. Gli utenti si aspettano tempi di risposta nell'ordine dei millisecondi e il 100% di disponibilità dei sistemi. I dati sono misurati in petabytes. Più semplicemente, le architetture software di ieri non soddisfano più i requisiti dei sistemi di oggi.

Noi crediamo che ci sia bisogno di un approccio coerente alle architetture software, e crediamo che tutti gli aspetti necessari siano stati individualmente riconosciuti: vogliamo sistemi che siano Responsivi, Resilienti, Elastici e Orientati ai messaggi. Chiameremo questi sistemi Sistemi Reattivi.

I sistemi costruiti come Sistemi Reattivi sono più flessibili, meno interdipendenti e più [scalabili](/glossary.it#Scalabilità). Questo li rende più facili da sviluppare e più adattabili al cambiamento. Sono significativamente più tolleranti ai [guasti](/glossary.it#Guasti) e, qualora se ne verifichino, essi vengono recepiti elegantemente e non in modo disastroso. I Sistemi Reattivi sono altamente responsivi, e danno agli [utenti](/glossary.it#Utenti) un reale feedback interattivo.

*I Sistemi Reattivi sono:*

* <a name="Responsivi"></a>**Responsivi**: I [sistemi](/glossary.it#Sistemi) rispondono, quando è possibile, in modo tempestivo. La responsività è alla base dell’usabilità e dell’utilità dei sistemi ma, ancora di più, responsività significa che i problemi possono essere rilevati in fretta e gestiti più efficacemente. I sistemi responsivi si concentrano sul fornire rapidi e costanti tempi di risposta, stabilendone un affidabile limite superiore in modo da garantire una qualità di servizio costante. Questo comportamento costante a sua volta si traduce in una gestione più semplice degli errori, crea fiducia nell'utente finale e incoraggia ulteriori interazioni.
* <a name="Resilienti"></a>**Resilienti**: Il sistema rimane responsivo anche durante i [guasti](/glossary.it#Guasti). Questo non si applica solo ai sistemi mission critical e in alta disponibilità — qualunque sistema che non è resiliente non sarà responsivo dopo un guasto. La Resilienza è ottenuta mediante [replicazione](/glossary.it#Replicazione), contenimento, [isolamento](/glossary.it#Isolamento) e [delega](/glossary.it#Delega). I guasti sono confinati all'interno di ogni [componente](/glossary.it#Componente), isolando i componenti tra loro e assicurando quindi che parti del sistema possano guastarsi e ripararsi senza compromettere l'intero sistema nel suo complesso. Il ripristino di ciascun componente è delegato a un altro componente (esterno) e l'alta disponibilità è garantita ove necessario dalla replicazione. L'onere della gestione dei guasti di un componente non è a carico di chi lo utilizza.
* <a name="Elastici"></a>**Elastici**: Il sistema rimane responsivo al variare del carico di lavoro. I Sistemi Reattivi possono reagire ai cambiamenti di velocità degli input incrementando o decrementando le [risorse](/glossary.it#Risorse) allocate per servire tali input. Questo implica un design che non abbia elementi contesi o colli di bottiglia centrali, a cui consegue la capacità di frazionare o replicare i componenti e di distribuire tra loro gli input. I Sistemi Reattivi supportano algoritmi di scaling sia predittivi sia reattivi fornendo in tempo reale misure relative alle performance. L'[elasticità](/glossary.it#Elasticità) viene ottenuta in modo efficace e conveniente utilizzando piattaforme hardware e software di basso costo e di largo consumo.
* <a name="Orientati ai messaggi"></a>**Orientati ai messaggi**: I sistemi reattivi si affidano al [message-passing](/glossary.it#Message-Driven) [asincrono](/glossary.it#Asynchronous) per stabilire un confine tra i componenti, assicurando così accoppiamento lasco, isolamento, [location transparency](/glossary#Location-Transparency) e fornendo i mezzi per delegare gli [errori](/glossary.it#Failure) come messaggi. L’impiego del message-passing esplicito permette la gestione del carico, l'elasticità e il controllo di flusso modellando e monitorando la coda dei messaggi nel sistema, e applicando il [back-pressure](/glossary#Back-Pressure) quando necessario. La messaggistica location transparent come mezzo per comunicare rende possibile lavorare per la gestione dei guasti con gli stessi costrutti e la stessa semantica tra cluster o all'interno di un singolo host. La comunicazione [Non Bloccante](/glossary#Non-Blocking) permette ai destinatari di consumare [risorse](/glossary.it#Resource) solo quando sono attive, portando così a un sistema meno sovraccaricato.

I grandi sistemi sono composti da sistemi più piccoli e perciò dipendono dalle caratteristiche di reattività dei loro costituenti. Ciò significa che i Sistemi Reattivi applicano i principi di progettazione in modo che queste caratteristiche si applichino a tutti i livelli, indipendentemente dalla loro dimensione, rendendoli componibili. I più grandi sistemi del mondo si affidano ad architetture basate su tali caratteristiche e soddisfano le esigenze di miliardi di persone ogni giorno. È giunto il momento di applicare questi principi di progettazione in modo consapevole fin dall'inizio invece di riscoprirli ogni volta.

[Sottoscrivi il manifesto](http://www.reactivemanifesto.org/)
